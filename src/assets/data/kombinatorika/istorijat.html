<!DOCTYPE html>
<html lang="en">

<head>
  <title>Iz istorije kombinatorike</title>
</head>


<body>
  <h2 class="display-4">KRATAK ISTORIJAT</h2>


  <div class="deffinition-paragraph">
    <h4>Razvoj kombinatornih ideja</h4>

    Može se reći da se kombinatorika, kao grana matematike, razvija od sedamnaestog veka nove ere.
    Sve do pojave računarskih mašina činilo se da se kombinatorika ne razvija u ritmu ostalih matematičkih disciplina.
    Od tada ona dobija na značaju, a kombinatorne metode danas imaju veoma značajne primene u statistici, teoriji
    slučajnih procesa,
    matematičkom programiranju, informatici i uopšte u pravljenju planova za razne eksperimente.
    <br><br>
    U matematici je sve počelo brojanjem nekih objekata jer je ljudima postajalo važno da nađu način kako da nekoj grupi
    predmeta pridruže
    neko njeno kvantitativno svojstvo.
    U kasnijim segmentima razvoja pored brojanja bilo je važno grupe objekata i klasifikovati ili na određeni način
    kombinovati objekte iz različitih grupa
    u neke poželjne konfiguracije. Upravo takvi zadaci vremenom su postali predmet kombinatorike.
    <br><br>
    Poznato je da su među predmetima koji su pre više od 3500 godina ostavljeni u piramidi u Egiptu, u kojoj je
    sahranjen faraon Tutankamon,
    nađeni ostaci table sa figurama za staru igru <i>senet</i>. Izvesno je da se u to vreme ova igra igrala pravilima
    koja mi ne možemo precizno znati,
    ali za nas je korisno saznanje koliko u prošlost sežu podaci o tome kada su ljudi prvi put počeli koristiti neke
    logičke, misaone,
    a samim tim i kombinatorne igre.
    <br><br>
    Jedan od prvih fragmenata bliskih kombinatorici, a koji je zabeležen u kineskim izvorima od pre 4000 godina,
    govori da je njihov car <i>Ju</i> zapazio, na bregu pored reke <i>Lu</i>,
    svetu kornjaču na čijem oklopu su bili naslikani simboli sa belim i crnim kružićima za koje se tvrdilo da
    predstavljaju jednocifrene brojeve.
    <br><br>
    <center><img src="data/courses/kombinatorika/loshu.png" width="300" height="300"></center>
    Odatle je nastala tabela brojeva:

    $\begin{matrix}
    4 & 9 & 2 \\
    3 & 5 & 7 \\
    8 & 1 & 6
    \end{matrix}.$

    <br>

    Zapažamo da je zbir brojeva u svakom redu, svakoj koloni ili dijagonali jednak 15.
    Stari Kinezi su ovakvim kvadratima brojeva pridavali mistična i natprirodna svojstva, pa se tako danas svaka
    kvadratna mreža brojeva za čije članove važi da je njihov zbir u svakom redu, koloni ili dijagonali jednak, naziva
    <i>magičnim kvadratom</i>.
    <br><br>
    Iz starogrčke matematike, zbog uništavanja čuvene aleksandrijske biblioteke i knjiga koje bi bile značajne za ovaj
    period,
    nema mnogo konkretnih podataka o njihovom bavljenju kombinatorikom, ali neki isečci u vidu fragmenata postoje i
    doprinose zaključcima da su i stari
    Grci u svom bavljenju matematikom imali određenih kombinatornih ideja koje su veoma značajne u istorijskom
    kontekstu.
    Naime, filozof Ksenokrat iz 4. veka pre n.e. bavio se prebrojavanjem slogova u rečima. Stoik Krisip iz 3. veka pre
    n.e. verovao je da se iz sistema od deset
    aksioma može izvesti više od milion zaključaka. A po Hiparhovom mišljenju potvrdnih zaključaka se može izvesti 103
    049, a odričnih 310 952.
    Potpuno je nepoznato kako su oni dolazili do ovih brojeva, a nejasna su i pravila po kojima su oni vršili ova
    kombinatorna prebrajanja,
    a koja su po svemu sudeći bila pogrešna. Međutim, neke konkretne kombinatorne probleme Grci su rešavali bez grešaka.
    Aristotel je precizno prebrojao sve tročlane silogizme, a njegov učenik Aristoksen je precizno brojao različite
    kombinacije dugih i kratkih slogove u pesmama.
    <br><br>
    Negde od drugog veka pre n.e. počinje opadanje nauke u helenističkim državama, a sa njime i kriza samog društva.
    Mnogi radovi iz tog vremena bili su
    zaokupljeni uglavnom mističkim svojstvima brojeva. A posle pobede hrišćanstva ova ideja se zadržala u primeru
    povezivanja jeretika sa brojem 666,
    koji je smatran simbolom Antihrista. Međutim, čak i tako beskorisne ideje i studije ipak su davale smernice daljeg
    razvoja matematike.
    <br><br>
    U kriznim vremenima kombinatorikom su se zanimali i astrolozi, koje su zanimali rasporedi i kombinacije planeta kako
    bi na osnovu znanja o tome
    zaključivali o ljudskim sudbinama. Astrolog Abraham ibn Ezra je 1140. godine prebrojao kombinacije od po 2, 3, itd.
    planeta od njih 7.
    On je tada znao da je broj kombinacija 3 planete od 7 jednak broju kombinacija 4 planete od 7, što bi se savremenim
    simbolima zapisalo sa
    $$ \binom{7}{3}=\binom{7}{4}.$$
    Do formule za binomne koeficijente došao je jevrejski matematičar Levi ben Geršon (14. vek)
    $$C_k^n=\frac{n\cdot(n-1)\cdot \ldots \cdot (n-k+1)}{1\cdot 2\cdot \ldots \cdot k},$$
    ali pošto je rad ostao neprimećen i viđen samo u uskom krugu obrazovanih ljudi tog vremena, formulu je u istom
    obliku,
    početkom 17. veka objavio francuski matematičar Pjer Herigon.
    Naravno, notacija obeležavanja nije bila ista kao danas. Ona se vremenom menjala i ,,osavremenjavala".
    <br><br>
    Ni u starim azijskim civilizacijama nije se sedelo ,,skrštenih ruku". U osmom veku naše ere počeo je procvat arapske
    nauke.
    Oni su preveli na svoj jezik mnoga grčka dostignuća i iz njih učili, i na osnovu toga u mnogim oblastima i nadmašili
    same Grke.
    Posebne rezultate Arabljani su postizali u algebri. Rešavajući pitanja o korenu došli su do formule za stepen zbira
    dva broja.
    Postoje naznake da je tu formulu znao i veliki arapski matematičar i pesnik Omar Hajam, koji je živeo u 11. i 12.
    veku naše ere.
    Arapski naučnici su znali i za važnu osobinu binomnih koeficijenata
    $$C_k^n=C_{k}^{n-1}+C_{k-1}^{n-1}.$$
    Uporedo sa Arapima računanjem binomnih koeficijenata bavili su se i kineski matematičari.
    Oni su u 13. veku sastavili jednu od tablica sa binomnim koeficijentima. Za kombinatoriku su naročito bili
    zainteresovani i u Indiji.
    Oni su još u 2. veku pre n.e. znali za brojeve $C_k^n$ i to da im je suma jednaka $2^n$. U 12. veku indijski
    matematičar Bhaskara,
    napisao je knjigu ,,Sidanta Širomani" u čijem je delu ,,Lilavati" pisao i o problemima kombinatorike. Pisao je o
    permutacijama i
    varijacijama i o njihovoj vezi
    pri računanju. On je dao i pravila za računanje permutacija i kombinacija nekoliko objekata, kao i permutacija sa
    ponavljanjima.
    Arapska znanja su kasnije prodirala i u Evropu, osvajanjem Španiju. Evropa je bila upoznata sa arapskim dostignućima
    u algebri i
    desetičnim sistemom za računanje. Znanja koja su nudili Arapi koristio je i Fibonači. Njegova angažovanja za
    matematiku u tom periodu
    bila su veoma značajna. Fibonačijev rekurentni zapis, kojim se sledeći član niza izražava zbirom prethodna dva, bio
    je važan zamajac
    u razvoju kombinatorike.
    Nešto kasnije je <i>metod rekurentnih formula</i> dobio mesto jednog od najmoćnijih aparata za rešavanje nekih
    kombinatornih problema, a našao je
    svoje mesto i u programiranju.
    <br><br>
    Moramo napomenuti da kombinatorika, a sa njom i teorija verovatnoće, veliku zahvalnost za svoje postojanje duguju
    kockarskim igrama
    na sreću. Naravno, ne samo njima, već i radovima velikih matematičara Paskala i Ferma, koji su svako na svoj način
    učestvovali u
    udaranju savremenih temelja ovih disciplina.
    Paskalov trougao se prvi put pojavljeuje u tom obliku u radu ,,$Traktat\ o\ aritmetičkom\ trouglu$", objavljenom
    1665. godine,
    nakon njegove smrti.
    Možda najveći posao, za to razdoblje, uradio je Lajbnic svojim delom ,,$Dissertatio\ de\ Artta\ Combinatoria$" iz
    1666. godine.
    U njemu se po prvi put podrobno izlaže o principima kombinatorike i odgovarajućim formulama.
    Lajbnic je isticao da želi da stvori opšti metod pomoću koga će sve istine do kojih se dolazi razmišljanjem moći da
    se dobiju
    i nekakvim računom. Kasnije je kombinatorika bila zanimljiva i Bernuliju i Ojleru,
    čijim je radovima i doprinosima ona samo mogla postajati zaokruženija i korisnija nauka.
    <br><br>
    Formule koje kombinatorika danas koristi, uz celu savremenu notaciju, dobila je u 19. veku, sa formalizacijom
    algebarske simbolike.



  </div>

  <script type="text/x-mathjax-config">
    MathJax.Hub.Config({
      extensions: ["[a11y]/accessibility-menu.js"],
      tex2jax: {
        inlineMath: [ ['$','$'], ["\\(","\\)"] ],
        processEscapes: true
      }
    });
  </script>

  <script type="text/javascript" src="http://cdn.mathjax.org/mathjax/latest/MathJax.js?config=TeX-AMS-MML_HTMLorMML">
  </script>

</body>

</html>